---
layout: page
title: Rólunk mondták
description: Mások ezt mondták rólunk
image: images/logo.jpg
---
>Köszönöm a lehetőséget. Imádtam a képzés minden pillanatát!
Ági fantasztikus előadó vagy! További sok sikert kívánok Neked, Nektek! <cite>Cs.H.</cite>

>A GMP diagnosztika megkerülhetetlen tudást jelent egy logopédus számára, évekig nem volt lehetőség viszont ennek elsajátítására, így nagyon nagy örömmel jelentkeztem a képzésre. A három nap alatt igazán jól éreztem magam, a csoporthangulat remek volt, az előadások jól fel voltak építve, a szubtesztek közös kipróbálását nagyon hatékonynak éreztem. Külön köszönet azért az előadónak, hogy felhívta a figyelmünket a lehetséges választípusokra, akár kitűnő szituációs játékokkal megmutatva azt, mennyiféleképpen reagálhatnak majd a gyerekek a vizsgálati helyzetre és kérdésekre, ez nagyon hasznos volt.
  
>Örülök, hogy elvégeztem a tanfolyamot, mert egy nagyon érthető, jól felépített előadáson vehettem részt, mely során értékes tudásra tettem szert. A gyakorlati példákkal tűzdelt, minden kérdésre kiterjedő válaszok pedig még inkább hozzájárultak ehhez. Bár az előadás anyagának mennyisége sok volt ebbe a pár napba sűrítve, mégis abszolút követhető volt mind tempóban, mind pedig közérthetőségben, ami az előadó érdemét növeli. Hálásan köszönöm a megosztott tudást, s bízom benne, hogy idővel számomra is könnyebbé válik majd a GMP diagnosztika alkalmazása.
  
>Hálás vagyok a lehetőségért, hogy részt vehettem ezen a magas színvonalú szakmai programon, és biztos vagyok benne, hogy ez a tudás hosszú távon is meghatározó szerepet játszik majd a fejlesztőpedagógiai munkámban."
  
>A tanfolyam mindhárom napja fantasztikus volt. A módszertan csodálatosan kidolgozott. Egy percig sem unatkoztunk. Dinamikus, mégis követhető volt. A struktúrája jól felépített, átgondolt. Különösen hasznos volt az elején az életkori sajátosságokat összefoglaló rész. Bár tanultuk ezeket korábban, de nagyon jó tudásfrissítés volt. Az alteszteken végig menve, mindegyiket alaposan átbeszéltük, elemeztük. Nagyon-nagyon gyakorlatorientált volt. Nem tagadom voltak mélypontok fáradtság/fáradás tekintetében, de mégis képes voltam folyamatos figyelemre, ami a szervezést és az előadásmódot egyaránt dicséri. Óriási megtiszteltetés volt Gósy tanárnő anyagát elsajátítani. Ágit megismerve (személyiségét, értékrendjét, tudását, szakmai alázatát és még sorolhatnám), Gósy tanárnő a legjobb emberre bízta a GMP tanfolyam továbbvitelét. Témához való viszonya, óriási szakmai tudása, tapasztalata magával ragadó volt. Ugyanakkor nagyon szimpatikus volt, hogy az emberi oldalát is megmutatta nekünk, és nem csupán a szakemberit. Különösen megfogott, hogy mesélnünk kellett a hobbinkról. Egy ilyen egyszerű kérdés annyi mindenre rávilágít önmagunkról, a mindennapjaink megéléséről és a pszichés jóllétünk fontosságáról önmagunk számára. Szerintem remek kérdés, gondolatindító volt. A teljes tanfolyam nagyon sokat adott számomra. És nem csak tudásban, hanem emberi kapcsolatokban, önmagam jobb megismerésében is.
  
>A személyiséged, a közvetlenséged, az előadásmódod, a felkészültséged és gyakorlati tapasztalatod együttesen tették érdekessé, befogadhatóvá az anyagot. A személyes példák tuti megragadtak mindenkiben! Nagyon szeretek olyanoktól tanulni, akik csináljak is azt, amiről oktatnak. Teljesen más oldalról látnak mindent. Hisz van, hogy a gyakorlatban nem mindig működik az, ami a könyvben olyan egyértelműnek tűnik.  Szuper volt, hogy egymással felvettük a tesztet többször is. Kielemeztünk néhány példát. Ott egyszerűbbnek tűnt, mint ahogy itthon a gyerekekkel csináltam. Talán azért, mert ott egyértelmű, „szélsőséges” eseteket vettünk át, a felvett tesztek pedig nem mutatnak feltétlenül akkora eltéréseket.

>Nagyon köszönöm a széleskörű ismereteket bemutató és átadó, a diagnosztika gyakorlati praktikáit szemléltető, szakmailag és emberileg egyaránt feltöltő 3 napos képzést. Kíváncsian várom a tervezett GMP20 workshopját is.

>A GMP volt az a terület, ami régi vágyam volt, de régóta nem indult képzés. Nagyon hatékony és hasznos volt a három nap, ahol átfogó tudást kaptunk és a gyakorlatban is részletesen megismerkedtünk a tesztekkel. Ez hatalmas lendületet és kíváncsiságot adott, amivel alig vártam, hogy a gyakorlatban is kipróbálhassam az új ismereteket.
A GMP megismerése nemcsak szakmai, hanem személyes fejlődést is hozott számomra. Megerősített abban, hogy mennyire fontos a folyamatos önképzés, a nyitottság az új módszerek megismerése iránt és az, hogy mindig kíváncsisággal fordulja a gyermekek felé. Hiszem, hogy minden képzés, minden gyakorlás és minden gyerekeknél elért apró siker hozzájárul ahhoz, hogy jobb szakemberré váljak. A jövőben szeretném tovább bővíteni a tapasztalataimat ezen a területen, az összes kiadványt megismerni a témában és a GMP-t beépíteni a rendszeres logopédiai munkámba is.

>Összességében továbbra is az egyik legszuperebb és leghasznosabb szakmai döntésem-nek tartom, hogy jelentkeztem a GMP-diagnosztikai tanfolyamra. Rengeteg mindent tanultam a tanfolyamon és azóta a diagnosztikai folyamat során is. Remélem, hogy minél többen tesznek majd ugyanígy, mert nagyon nagy szükség van a szakemberekre, mert a gyerekek sajnos egyre nagyobb arányban mutatják a beszédészlelési és -megértési zavarok tüneteit. Köszönöm, hogy részese lehettem ennek, és „GMP-diagnosztikát végzett logopédussá” válhatok.

>A GMP diagnosztika tanfolyam elvégzése számomra nagyon értékes és hasznos szakmai tapasztalatot jelentett. Örülök, hogy részt vehettem rajta, hiszen sok új ismerettel gazdagodtam és úgy érzem, hogy a megszerzett tudás a mindennapi logopédiai munkám során is jól hasznosítható. Külön öröm volt, hogy végre személyesen is találkozhattam más kollégákkal az ország egész területéről és azon is túl, akikkel szakmai tapasztalatot cserélhettünk, megoszthattuk egymással a mindennapi munka kihívásait és jó gyakorlatait. Több év kihagyás után újrakezdőként különösen fontosnak éreztem, hogy friss tudásra tegyek szert és naprakész legyek a logopédiai módszertanban. A tanfolyam lehetőséget adott arra, hogy rendszerezzem a korábbi ismereteimet és alapos tudást kaphassak a beszédészlelés és beszédmegértés folyamatairól és azok fejlesztési lehetőségeiről.

>Befejezésül szeretném megköszönni a lehetőséget, hogy részt vehettem ezen a tanfolyamon. Nagyon hálás vagyok Dr. Szabó Ágnesnek és Jordanidisz Theodorának a türelmükért és a szakmai elhivatottságukért. A képzés során nemcsak új ismereteket szereztem, hanem inspirációt is kaptam ahhoz, hogy még tudatosabban, még nagyobb szakmai alázattal végezzem a munkámat. A tanfolyam számomra valóban sokat jelentett – tartalmas, motiváló és közösségépítő volt, amely megerősített abban, hogy jó úton járok a szakmai megújulásban. 
Nagyon várom, hogy a jövőben újabb képzésen is találkozhassunk és sok sikert, jó munkát kívánok a további célok eléréséhez!

>Mindenekelőtt azzal szeretném kezdeni, hogy a képzés struktúrája nagyon tetszett, teljesen megfelelt a tanulási stílusomnak. Megfelelő mennyiségű és minőségű alapot és kontextust biztosított az elméleti rész az azt követő teszt megismerési és kipróbálási részhez. A harmadik nap végére úgy éreztem, hogy sokkal nagyobb magabiztossággal fogok tudni nekivágni az éles helyzetekben való vizsgálatokhoz, azonban abban is biztos voltam, hogy rengeteg gyakorlat az, ami „mesterré” fog tenni ezen a területen.

>A képzés három napja intenzív, fárasztó, ugyanakkor rendkívül tartalmas, érdekes, és inspiráló volt számomra. Azon túl, hogy Dr. Szabó Ágnes megnyerő, kedves, nagytudású ember, a tanfolyam szerkezetileg jól felépített, az ismereteket rendszerbe foglalva, a gyakorlattal kiegészítve nyújtotta a résztvevőknek. A kis asztaloknál elhelyezett csoportok tagjai között szakmai, már-már baráti kapcsolatok szövődtek, amelyek remélhetőleg tartósak maradnak.

>Szeretném megemlíteni, hogy az oktatóval való munka rendkívül inspiráló volt számomra. Nagyon kedves, és segítőkész volt, minden kérdésemre türelmesen, magas szakmai színvonalon válaszolt, szinte azonnal ahogy a levelemet elküldtem neki. Érezhető volt, hogy nemcsak nagy tudással, hanem hivatástudattal és empátiával is rendelkezik. Hangszíne, tempója már az első nap magával ragadott, kimondottan kellemes volt hallgatni előadás közben. Örülök, hogy lehetőségem volt tőle tanulni, és hogy a vizsgálatok során felmerülő kérdéseimmel a támogatására számíthattam. Kifejezetten motiváló volt a hozzáállása és a szakmai igényessége, ami számomra is megerősítette, hogy jó úton haladok a logopédiai pályán.

>Örülök, hogy belevágtam a képzésbe. Köszönöm a sok-sok tudást, élmény és tapasztalatmegosztást. Nagyon célzottan, tudatosan, aprólékosan adtad át mind az elméleti, mind a tesztfelvételi, mind pedig a gyakorlati részt. A tőled hallott elméleti és gyakorlati rész napi szinten része ugyan a munkámnak, legyen szó 2 évesről, vagy óvodásról, de így komplexen látva egy újabb megerősítést adott. Szívből fogom ajánlani azt a képzést másoknak is.
